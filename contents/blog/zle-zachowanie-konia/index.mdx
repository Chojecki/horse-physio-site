---
title: Złe maniery czy krzyk o pomoc?
date: 2021-07-05
image: ./kon.jpg
banner: ./kon.jpg
description: Wiele zachowań, które koń prezentuje pod siodłem może być mylone z jego temperamentem lub nieprawidłową komunikacją między koniem a jeźdźcem,kiedy tak naprawdę koń chce przekazać “boli!”.
---

Komfort konia oraz dbałość o jego prawidłowy stan psychofizyczny powinien stanowić numer jeden w priorytetach świadomego właściciela. Wiele zachowań, które koń prezentuje pod siodłem może być mylone z jego temperamentem lub nieprawidłową komunikacją między koniem a jeźdźcem,kiedy tak naprawdę koń chce przekazać “boli!”. Często problem z lotną zmianą nogi, podgryzanie przy podpinaniu popręgu, nagle dostrzegalne lenistwo oraz brykanie czy ponoszenie wynika z odczuwanego bólu. Niezależnie czy problem pojawia się cyklicznie czy nieustannie warto przyjrzeć mu się bliżej.

Nieprawidłowości anatomiczne prędzej czy później wpłyną negatywnie na układ ruchu konia. Nieleczony stan zapalny przejdzie w postać przewlekłą, która finalnie będzie objawiać się usztywnieniem. Natomiast ból odczuwany aktualnie spowoduje dyskomfort, który będzie manifestował zachowania, które często są ignorowane lub zrzucane na behawior: np. wrażliwość na dotyk wokół uszu. Niechęć do zakładania ogłowia mogą świadczyć o stanie zapalnym w okolicy przyczepu więzadła karkowego, a nie o tym, że koń ma ochotę się przekomarzać.

Dla przykładu weźmy ból grzbietu, czyli wg mnie najczęstsza przypadłość spotykana wśród koni w treningu. Prawidłowo zbudowany i niebolesny grzbiet stanowi połączenie przodu i tyłu ciała i jest kluczowy w przenoszeniu siły napędowej z zadu na przód. Co ważne, ustalenie przyczyny bolesności jest o tyle skomplikowane, bo źródło bólu może leżeć w samym grzbiecie tj:

-   Kissing Spines Syndrome
-   napięcia i stany zapalne mięśnia najdłuższego grzbietu
-   napięcie i sztywność mięśni
-   stany zapalne więzadła nadkolcowego

Przyczyny mogą leżeć zdecydowanie dalej i może być spowodowane:

-   niedopasowanym siodłem
-   kontuzją
-   może odzwierciedlać problem w kopytach
-   nieodpowiednim treningiem
-   problemami z zębami

Im dłużej trwają dolegliwości bólowe, tym dłużej trwa spięcie mięśni a następnie ich zanik i zaburzenie krążenia. Po jakimś czasie koń faktycznie przestaje odczuwać ból z powodu uszkodzenia mięśni i występuje sztywność.

Uwaga, problemy mogą współistnieć, dlatego diagnostyka bolesnego grzbietu jest tak skomplikowana. Podczas badania pacjenta należy zwrócić uwagę na poziom wytrenowania konia, postawę, symetrie umięśnienia i prawidłowy ruch. Niezbędne jest też sprawdzenie dopasowania siodła oraz często konsultacja z weterynarzem i wykonanie badań obrazowych.

Niezbędnym elementem rehabilitacji konia z bolesnym grzbietem jest dobranie programu aktywności ruchowej w celu nabudowania i wzmocnienia mięśni przykręgosłupowych, terapia manualna oraz fizykoterapia.

Warto pamiętać, że konie, które zmuszane są do pracy w momencie odczuwania nieprzerwanego bólu i dyskomfortu mogą cierpieć w milczeniu ale mogą również stanowić zagrożenie dla siebie i innych. Każdy właściciel powinien nauczyć się czytać sygnały, które przekazuje mu koń, bo tylko wzajemna komunikacja pozwala na prawidłową pracę w siodle.[1]

---

[1] Artykuł przygotowany w oparciu o:
“Metoda Mastersona, Terapia manualna koni” Jim Mastersin, Stefanie Reinhold
https://www.theequinedocumentalist.com/post/recognising-pain-in-the-horse

---
